---
title: "03: An phluais"
weight: 4
translationKey: "chapter03"
---

# Chapter three. The cave

Darkness fell immediately but Paul had closed his eyes anyway. He listened, but he couldn't hear any sound. Where was everyone? Dá n-osclódh sé a shúile bheadh a fhios aige, ach bhí sé róscanraithe lena leithéid a dhéanamh. Bhí sé fós in ann na súile fuara dorcha sin a fheiceáil, súile a stán gan trua air. Bhí sé ar nós tromluí nach bhféadfadh sé dearmad a dhéanamh air.

Tic tic tic.

Fuaim faoi dheireadh. D'éist sé go cúramach. Rud éigin crua ag bualadh i gcoinne carraige. Agus ansin – fuaim uisce ag rith, i bhfad, i bhfad ar shiúl. Agus boladh aisteach éigin, rud éigin géar ag dó. Mhothaigh Pól deora ag cruinniú ina shúile. Céard a bhí ann? Bheadh air a shúile a oscailt, ach ní ligfeadh an eagla dó é sin a dhéanamh. Chonaic sé pictiúr soiléir de shúile fuara an chorpáin ina aigne . . .

Sa deireadh thiar thall, thug sé faoina shúile a oscailt. Baineadh an anáil de nuair a chonaic sé na rudaí a bhí mórthimpeall air. Ní raibh an iarsmalann ann, ná a chomhscoláirí! Cén áit a raibh Bean Uí Ruiséil, Tomás agus an taispeántas? Agus Aodh?

Bhí Pól ina sheasamh i bpluais mhór a bhí na céadta méadar ar fhad. Bhí an tsíleáil íseal, ní raibh sí ach méadar os a chionn. Bhí tóirsí ollmhóra ag dó ar na ballaí agus bhí scáileanna á gcaitheamh acu ar fud na háite, ar an urlár agus ar an tsíleáil. Léim spréacha as na bladhmanna ó am go chéile agus scaipeadh na scáileanna, rud a chuir cuma níos scanrúla fós orthu. Chúlaigh sé nuair a tháinig ceann de na scáileanna cóngarach dó. Ba chosúil í le hainmhí beo a bheadh ag síneadh i dtreo a chos. Lig Pól scread bheag as agus lig sé amach an anáil a bhí coinnithe istigh aige. Rinne sé iarracht a anáil a tharraingt arís. Ansin, go tobann, mhothaigh sé rud éigin ag gluaiseacht ina threo, taobh thiar de. Chas sé ar a bhonn agus chonaic sé carraig ollmhór sa bhalla crua a bhí níos lú ná orlach óna aghaidh. Sheas sé siar. Le fuaim mhall gharbh, lean an charraig é. Ghlac Pól céim eile siar. Theann an charraig thiubh isteach leis.

Chas Pól, fuadach faoina chroí, agus thug ruathar sa treo eile. Bhí fuaim na carraige le cloisteáil, í cóngarach dó, á leanúint.

Ansin, go tobann, stad an fhuaim gharbh taobh thiar de, agus, sa chiúnas aisteach, chuala sé fuaim eile: tic tic tic. Thug sé faoi deara gur i bpluais eile, pluais a bhí i bhfad níos mó agus níos faide ná an chéad cheann, a bhí sé anois. Is ar éigean a bhí sé in ann an tsíleáil a fheiceáil, bhí sí chomh hard sin os a chionn.

Bhreathnaigh sé go neirbhíseach taobh thiar de ach ní raibh rian den phluais íseal ann, tada ach ballaí loma ag síneadh uaidh ar an dá thaobh.

Tic tic tic.

Agus a chroí ag bualadh go pianmhar ina chliabhrach, chas Pól ar ais go dtí lár na pluaise nua. Bhí sé traochta. Bhí a chosa lag tuirseach. Rinne sé iarracht cosc a chur leis na deora a bhí ag titim óna shúile. Bhreathnaigh sé i dtreo cheann eile na pluaise. Bhí bladhmanna beaga ag lasadh na háite ó thinte guail i miasa móra, miasa a bhí snoite as carraigeacha ísle cruinne.

Bhreathnaigh Pól ar na scáileanna a bhí cóngarach dá chosa. Ní raibh sé in ann tada a dhéanamh. Chonaic sé cruthanna na scáileanna ag athrú ina gcrúba fíochmhara dubha, le hingne fada géara orthu, agus iad ag gluaiseacht trasna an urláir ina threo.

Rith sé ar aghaidh go dtí an taobh eile den phluais. Bhí na scáileanna scanrúla fágtha taobh thiar de. Mhoilligh sé agus d'éist sé arís, an t-allas á bhaint dá éadan aige. Scread sé gan choinne nuair a chonaic sé na héadaí a bhí á gcaitheamh aige. Cá raibh a chuid éadaigh scoile? Tuineach éadrom a bhí á caitheamh aige ina n-ionad, an cineál a bhíodh á chaitheamh ag na hÉigiptigh fadó, nó na Manatayaigh sa taispeántas! Chuaigh creathán tríd.

Tic tic tic. An fhuaim chrua chéanna sin ach í níos airde anois. Agus fuaim uisce ag rith arís. Bhí sé in ann doras garbh adhmaid de chineál éigin a fheiceáil sa bhalla os a chomhair. Shiúil sé go cúramach ina threo agus shín sé a lámh amach agus rug greim ar an murlán. Rinne an doras fuaim ghéar scríobach agus é á oscailt.

Mhothaigh Pól puth de ghaoth theolaí ar a aghaidh. Bhreathnaigh sé isteach agus chuir an radharc iontas air. Bhí sraitheanna d'fhir agus de mhná ina seasamh i bpluais mhór fhada íseal eile, iad uilig feistithe mar a bhí sé féin. Mheas Pól, as an dath órga a bhí ar a gcraiceann agus as na súile dorcha, gur de bhunadh Manatayach iad. Chas gach aon duine acu le breathnú air nuair a shiúil sé isteach sa phluais agus mhothaigh sé crith fuar eile i lár a dhroma nuair a bhreathnaigh na súile dorcha sin air, súile a bhí gan trua.

In ainneoin a eagla, shiúil Pól idir an dá líne fhada go dtí ceann eile na pluaise. Chaith bladhmanna na dtóirsí a bhí ar na ballaí scáileanna thar na haghaidheanna crua, scáileanna a chuir cuma lofa ghránna orthu. Rinne Pól iarracht neamhshuim a dhéanamh díobh ach bhí rud éigin ina súile feargacha a tharraing a aird orthu arís agus arís eile.

Ansin, chuala sé fuaim an uisce ag gluaiseacht arís. Chonaic sé uisce ag rith ón tsíleáil agus síos na ballaí taobh thiar de na daoine. Ina ainneoin féin shiúil sé go dtí an balla ar an taobh dheis le fáil amach cad as a raibh an t-uisce ag teacht. Ón tsíleáil. Ach ní raibh sé in ann poll nó scoilt a fheiceáil. Lean an t-uisce ina shruth síos an charraig dhorcha go dtí go ndeachaigh sé as radharc san urlár.

Dath an-dorcha go deo a bhí ar an uisce, dar leis, ach nuair a léim spréacha as tóirse a bhí cóngarach dó, tháinig fonn múisce air. Ní uisce a bhí ag titim ina shruthanna móra leathana síos na ballaí, ach fuil!

Ag an nóiméad sin thosaigh an fhuil ag bailiú thart ar a chosa nochta agus, gan mhoill, bhí sé ina sheasamh i lochán fola.

Agus é ar tí scread a ligean, chuala Pól an fhuaim eile: tic tic tic. Léim a shúile i ngach treo agus é ag iarraidh teacht ar fhoinse na fuaime. Chonaic sé, ag ceann eile na pluaise, ar chathaoir a bhí déanta as cinn chnámharlaigh, seanduine seargtha . . . an duine céanna a bhí feicthe aige sa sarcófagas san iarsmalann.

Bhreathnaigh sé ar Phól le súile fuara, na súile á leathdhúnadh aige le scrúdú a dhéanamh ar an mbuachaill a bhí os a chomhair.

Bhí ceann de sciatháin na cathaoireach á bhualadh go mall ag na hingne fada salacha ar cheann de lámha an draoi: tic tic tic. Líon an fhuaim scanrúil cloigeann Phóil anois – tic tic tic. D'ardaigh an seanfhear an lámh eile agus thug comhartha do Phól teacht níos cóngaraí dó. Bhí eagla a chraicinn ar Phól agus fonn air rith as an áit, ach ina ainneoin sin, bhog sé níos cóngaraí don chathaoir mhór. De réir mar a bhí sé ag teacht níos cóngaraí bhí corp an tseanduine ag athrú os comhair a dhá shúl. Bhuail uafás Pól. Rinneadh crúba de lámha an draoi. Thosaigh athrú ag teacht ar a aghaidh. Go tobann, aghaidh phearóide a bhí air.

Tic tic tic.

D'oscail an pearóid-duine a ghob agus lig sé scréach ard ghéar. Thit dorchadas iomlán.

