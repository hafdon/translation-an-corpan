---
title: "02: An sarcófagas"
weight: 3
translationKey: "chapter02"
---

# Cabidil a dó. An sarcófagas

— An bhfuil duine ar bith in ann a rá liom céard é sin? a d'fhiafraigh Bean Uí Ruiséil.

Bhí an mháistreás ina seasamh os comhair na cónra móire de chloch dhorcha a bhí ina luí ar sheastán ard. Cruth duine a bhí ar an gcónra, bhí súile agus béal cam agus garbh air, agus bhí a lámha fillte ar a bholg. Bhí ainmhithe de chineál éigin ina luí ag cosa na deilbhe, nathair nimhe, iaguar agus éan a raibh cuma fheargach air.

Sheas an rang, a mbéal ar leathadh, os comhair an iarsma aistigh. Sa deireadh, d'ardaigh duine amháin a lámh.

— Sea, a Mhéimí?

— Sarcófagas, a mháistreás.

— An-mhaith, a Mhéimí. Sea, sin sarcófagas, mar a dhéanadh na hÉigiptigh dá gcuid ríthe agus banríonta marbha. Ach tá mé cinnte gur féidir le Tomás níos mó a insint dúinn faoi.

Tháinig Tomás chun tosaigh.

— Cé go ndearna na Manatayaigh nithe iontacha a fhionnachtain sa mhata agus san eolaíocht na mílte bliain romhainne anseo san Eoraip, chreid siad go láidir fós i sprideanna, i ndraíocht, i bhfantaisíocht agus sna diabhail, agus bhí déithe uafásacha acu. Bhí na draoithe agus na hasarlaithe iontach tábhachtach, agus, de ghnáth, ba iad na draoithe a bhíodh ag lorg eolais, tríd an eolaíocht agus an réasúnaíocht, faoin domhan.

Chas Tomás i dtreo an tsarcófagais. 

— Ach bhíodh cuid de na draoithe ag déanamh staidéir ar rudaí eile, ar eolaíocht rúnda: aiséirí na marbh, úsáid a bhaint as sprideanna agus deamhain mar shearbhóntaí agus iarrachtaí chun bealach a aimsiú le cruth ainmhithe a chur orthu féin.

Chas sé i dtreo an ranga go tobann, a shúile ar lasadh.

— Agus bhí draoi amháin a bhí ag iarraidh iad ar fad a shárú. Bhí sé ag iarraidh maireachtáil go brách. Xatlacan ab ainm dó.

Satlacan an tslí a d'fhuaimnigh sé an t-ainm, agus chuala siad macallaí, Satlacan, Satlacan, Satlacan, ag éalú tríd an seomra ollmhór.

— Deirtear go mbíodh sé ag déanamh íobairte de na céadta fear agus ban d'fhonn a gcuid fola a úsáid mar chógas speisialta leis an mbeatha shíoraí a aimsiú dó féin.

Bhí an rang ag éisteacht go cúramach le Tomás anois. Bhí fuaim an chaiséid a bhí mar chúlra do radharc na híobartha le cloisteáil sa chiúnas. D'éirigh Pól neirbhíseach agus é ag éisteacht leis an screadach agus é ag smaoineamh ar na daoine a mharaigh Xatlacan. Ansin, thug sé cluas do Thomás arís.

—I ndeireadh na dála ní raibh muintir na cathrach in ann cur suas leis an drochíde seo níos mó – a gcuid mac agus iníonacha ag imeacht gan tásc gan tuairisc isteach i ndorchadas phálás Xatlacan, macallaí na screadaí a bhí le cloisteáil taobh thiar de na ballaí arda, na soilse aisteacha a chonaic siad ag glioscarnach trí na fuinneoga. Shocraigh siad go n-ionsóidís an pálás.

—Creideann na staraithe gur bhailigh níos mó ná seacht gcéad duine os comhair na ngeataí oíche amháin. Bhrúigh siad ar oscailt iad agus isteach leo trí dhorchlaí na háite. Mharaigh saighdiúirí Xatlacan cuid acu, ach bhí an iomarca daoine ann agus chaith siad na saighdiúirí ar leataobh. Bhí an draoi i bponc agus níorbh fhada go raibh sé teanntaithe acu.

D'ísligh Tomás a ghuth. Bhí an téip uafásach le cloisteáil gan stad sa chúlra. Bhog duine nó beirt den rang go míshuaimhneach.

— Bhí cónra mhór mhillteach sa seomra céanna – an sarcófagas seo. Bhí a oiread eagla ar an bpobal roimh an draoi seo go raibh faitíos orthu é a mharú. Rug siad greim air agus bhrúigh siad isteach sa sarcófagas é. Bhí Xatlacan sa chónra chéanna a bhí le beatha shíoraí a chur ar fáil dó. Agus sin í an áit inar fhan sé go dtí gur aimsigh Daithí Fitzwalter é.

Bhreathnaigh Pól ar Aodh. Bhí Aodh ina sheasamh gan focal as, agus é ag stánadh roimhe. Chuaigh Pól anonn chuige.

— Hé, a Aodh, tá sé cosúil le «Tomb Raider», nach bhfuil?

Baineadh geit as Aodh mar a bheadh splanc leictreachais tar éis é a bhualadh.

— A dhiabhail, a Phóil, scanraigh tú mé! Tharraing Aodh a lámh thara chlár éadain go drámatúil.

— Smaoinigh air, a bheith faoi ghlas i gcónra, agus tú beo. Iuch! Ní dóigh liom go dtaitneodh na Manatayaigh seo liom.

— Ná liomsa, arsa Pól.

— A Phóil Uí Ghríofa agus a Aodh Uí Tháilliúir! Bhris guth Bhean Uí Ruiséil isteach orthu. — An bhfuil sé i gceist ag an mbeirt agaibh an rúna scaoileadh leis an gcuid eile againn?

Dhearg an bheirt nuair a thug siad faoi deara go raibh gach uile dhuine ag breathnú orthu.

— Tá brón orainn, a Bhean Uí Ruiséil, arsa an bheirt acu trína bhfiacla.

— Ceart go leor, ach bígí béasach fad a bhíonn Tomás ag caint, arsa Bean Uí Ruiséil.

Nuair a bhí Tomás cinnte nach raibh an mháistreás ag breathnú air chuir sé straois air féin, rud a chuir an rang ar fad ag gáire. Tháinig cuma chantalach go maith ar Bhean Uí Ruiséil nuair a chuala sí an gáire céanna.

D'athraigh Tomás a phort ar an bpointe agus ba é an t-oifigeach gairmiúil iarsmalainne arís é.

— Beidh an sarcófagas á oscailt oíche amárach os comhair cheamaraí an domhain mhóir, ar sé. — Beidh Daithí Fitzwalter i mbun an tsearmanais agus tá ráfla ann go mbeidh an tUachtarán ann chomh maith. Ná déanaigí dearmad. Bígí ag breathnú ar an teilifís oíche amárach – agus ná leagaigí lámh ar rud ar bith, le bhur dtoil. Anois, má tá ceist ag duine ar bith agaibh bailígí timpeall orm anseo.

Sheas cuid de na scoláirí thart ar Thomás agus rinne Bean Uí Ruiséil iarracht eagar a chur ar an sruth ceisteanna. D'fhan cuid eile díobh ag an sarcófagas agus iad ag stánadh air faoi mar a bheidís ag súil go bhfeicfidís an corp tríd an gcarraig thiubh.

— An gcreideann tú go bhfuil sé fós istigh ann, a d'fhiafraigh Aodh.

— Creidim, is dóigh, ach is féidir gur ghoid duine éigin an corp, a d'fhreagair Pól go smaointeach. — Faoi mar a tharla san Éigipt, tá a fhios agat . . . daoine ag goid stuif ó na pirimidí.

— B'fhéidir go bhféadfaimis a fháil amach, arsa guth eile. Máirtín a bhí ann, agus bhog sé níos cóngaraí don rópa a bhí idir iad agus an sarcófagas ollmhór. — Is dóigh liomsa gur cleas é an t-iomlán. Tá na staraithe seo tar éis an t-iomlán a chumadh.

Chroith Pól a chloigeann.

— Sea, a Mháirtín, agus Steven Spielberg a chum na dineasáir, tá mé cinnte. Ná bí chomh hamaideach sin!

— Níl gach rud ar eolas agatsa, arsa Máirtín go nimhneach agus é ag brú i gcoinne na cónra. Chuimil sé a mhéara ar an gcarraig gharbh.

— A Mháirtín, a phleidhce, d'fhéadfadh an rud titim anuas ort! arsa Aodh go neirbhíseach.

Thosaigh Máirtín ag méirínteacht ar shnoíodóireacht bheag d'éan fíochmhar a bhí taobh le cosa na deilbhe daonna. — Pearóid í sin, is dócha, dar le Pól. Bhreathnaigh sé sa treo ina raibh Bean Uí Ruiséil agus Tomás ach bhí an bheirt acu róghnóthach ag caint leis an gcuid eile den rang le Máirtín agus a chuid pleidhcíochta a thabhairt faoi deara.

— Éirigh as, a Mháirtín, arsa Pól.

— Nó céard? a d'fhiafraigh Máirtín thar a ghualainn, é níos nimhní fós.

— Ná déan gleo ar bith . . . titfidh an t-iomlán . . .

Fágadh ina staic é nuair a chuala sé clic ag teacht ón áit a raibh an chónra. D'oscail barr cloiche na cónra in aon ghluaiseacht mhín amháin mar a bheadh doras ann agus bhrúigh sé Máirtín ar leataobh. Léim Aodh le lámh chúnta a thabhairt do Mháirtín agus fágadh Pól ag breathnú trí scamall deannaigh na céadta bliain d'aois a séideadh amach ó lár an tsarcófagais.

Bhí corp seanduine ann, é clúdaithe le héadach bán. Bhí craiceann a aghaidhe chomh teann le páipéar i gcaoi is go gceapfá nach raibh sé tar éis a bheith sa chónra ach le cúpla lá.

D'oscail an marbhán a shúile agus bhreathnaigh sé, go fuar, ar Phól.
