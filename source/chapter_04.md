---
title: "04: Teampall"
weight: 5
translationKey: "chapter04"
---

# Cabidil a ceathair. Teampall

— Scanradh, baineadh drochphreab as, is cosúil. Sin an méid atá cearr.

Bhog an dochtúir go dtí bun na leapa agus léigh sé cairt Phóil. Bhreathnaigh sé ar Phól agus chaoch sé súil air sular chas sé i dtreo a thuismitheoirí a bhí ina suí go ciúin taobh leis an leaba.

— Caithfidh mé breathnú ar cheann nó dhó de thorthaí na dtástálacha, ach tá mé cinnte go mbeidh Pól in ann dul abhaile anocht.

— Go hiontach, arsa Bean Uí Ghríofa. — Cuireadh scanradh croí orainn nuair a ghlaoigh Bean Uí Ruiséil ón iarsmalann ar maidin.

Chlaon an tUasal Ó Gríofa a chloigeann go mall taobh thiar dá bhean chéile.

— Bhí imní orm go mbeadh an scéal níos measa, a dúirt Bean Uí Ghríofa. — Bíonn an iomarca clár teilifíse ann na laethanta seo, chuirfeadh siad scanradh ort . . .

Chuir an tUas. Ó Gríofa a lámh go héadrom ar lámh a mhná. 

— Ná bí do do chur féin trí chéile arís, a Neans, ar sé go ciúin. — Tá Pól ceart go leor. Chuala tú a raibh le rá ag an dochtúir anois beag, nár chuala?

Rinne an dochtúir miongháire agus chuaigh sé go dtí an chéad othar eile sa bharda. Lig Pól osna chiúin nuair a chonaic sé an cóta bán ag imeacht. Níor thaitin na hospidéil leis ón uair ar cuireadh faoi scian é lena aipindic a bhaint dhá bhlain roimhe sin. Ba ghráin leis boladh na háite. Agus níor chabhraigh sé leis gur san áit seo a dhúisigh sé, agus é sin gan choinne.

Dhúisigh guth ciúin a Dhaid as bhrionglóid é.

— A Phóil? Ar chuala tú mé?

— Tá brón orm, a Dhaid, céard a dúirt tú? a d'fhiafraigh Pól.

— Ag fiafraí faoinar tharla ar maidin a bhí mé, an féidir leat cuimhneamh air?

Chroith Pól a chloigeann go mall.

— Is baolach nach féidir. Bhí Máirtín ag méiseáil leis an . . . an . . . sarcófagas sin agus ansin . . . 

Bhuail tuirse mhór Pól, chuimil sé a aghaidh. — Bhuel, a Dhaid, an chéad rud eile is cuimhin liom ná dúiseacht anseo.

— Tá an dochtúir ag rá gur thit tú i laige go tobann agus gur bhuail tú do chloigeann nuair a thit tú siar, arsa a Mham go neirbhíseach. — Sin é an fáth a raibh air na tástálacha seo a dhéanamh, le bheith cinnte nach bhfuil dochar buan ar bith déanta duit.

— Ná bí ag cur imní ar an leaid, a Neans, arsa a Dhaid de ghuth mín. — Mura bhfuil an Playstation sin tar éis dochar buan a dhéanamh dá intinn ní dhéanfaidh rud ar bith é.

Chas Neans chuig a fear chéile. — Bob, tá imní mór orm.

Rinne Pól gáire.

— Ná bí mar sin, a Mham, tá an ceart ag Daid. Ní gá duit a bheith buartha. Tá mise ceart go leor, ar sé ar nós cuma liom. — Níl pian ar bith orm. Tá tuirse orm, sin an méid. Bhí mé an-tógtha leis an taispeántas féin, gan trácht ar an méid a tharla.

Rinne a thuismitheoirí miongháire agus d'éirigh siad ina seasamh.

— Tá go maith, a Phóil, arsa a Mham, fágfaimid tú le codladh a dhéanamh. Tiocfaimid faoi do choinne anocht, ceart go leor? An bhfuil tú ag iarraidh rud ar bith — irisí, do Ghameboy?

— Níl, tá mé go breá. Feicfidh mé anocht sibh, arsa Pól agus codladh air, agus na súile á ndúnadh aige. Mhothaigh sé a Mham á phógadh ar a chlár éadain agus ansin chuala sé an bheirt acu ag siúl amach agus iad ag caint go ciúin le chéile.

D'fhan sé ar feadh nóiméid sular oscail sé a shúile arís. Bhí sé go hiontach a thuismitheoirí a fheiceáil, ach uaireanta . . . uaireanta d'fhéadfadh Mam dul thar fóir. B'fhada ó bhí sé ina pháiste ach . . . ba mhinic a rinne sí dearmad faoi sin ach a dtarlódh an rud is lú dó. Bhí sé deas, ag an am céanna, a fhios a bheith agat go raibh siad buartha fút agus go raibh siad ag tabhairt aire duit.

D'éirigh sé aniar sa leaba agus bhreathnaigh sé timpeall air sa bharda. Ní raibh mórán daoine ann. Seacht leaba, cúig cinn acu folamh. Bhí buachaill óg sa dara ceann síos uaidh, a dhroim le Pól. Bhí a ghruaig rua le feiceáil ar an bpiliúr bán. Bhí Pól in ann píosa beag den chraiceann bán ar a mhuineál a fheiceáil.

Bhí sé cosúil le súil ag breathnú air. D'éirigh Pól neirbhíseach faoi agus bhreathnaigh sé uaidh síos i dtreo na leapa ina raibh duine eile. Ní raibh tada le feiceáil ansin mar go raibh scáthlán glas timpeall ar an leaba. Chuala sé fuaim, cineál d'osna, ag teacht ón taobh eile den scáthlán anois is arís.

Luigh Pól go míshuaimhneach faoi na héadaí. Thuig sé go raibh rudaí seachas an barda san ospidéal ag cur imní air. B'in í an fhadhb. Bhí a fhios aige, in ainneoin an méid a dúirt sé lena thuismitheoirí, céard a tharla ar maidin san iarsmalann.

Ní fhéadfadh sé dearmad a dhéanamh ar na súile fuara a bhreathnaigh air ón sarcófagas. Luigh sé le ciall nach bhféadfadh sé a bheith fíor. Más Xatlacan a bhí sa sarcófagas, bhuel, caithfidh go raibh sé marbh, le trí mhíle bliain. Ach ní raibh amhras ar bith air faoin rud a chonaic sé lena shúile féin: beocht ag teacht i gcorpán. Agus na pluaiseanna uafásacha sin, agus Xatlacan ar an gcathaoir a bhí déanta as cloigne cnámharlach agus é ag athrú ina phearóid-duine gránna.

Tháinig critheagla air agus dhún sé a shúile go teann agus é ag iarraidh dearmad a dhéanamh de na híomhánna uafásacha a bhí ina intinn. Rinne sé iarracht smaoineamh ar rudaí eile, ar chluichí ríomhaire, ar pheil, ar rud ar bith seachas an corpán agus an phluais. Bhí sé deas teolaí sa leaba agus thit sé ina chodladh.

Ansin, tháinig tromluí air.

Teas. Bhí sé uafásach te. Bhí míshuaimhneas air. Bhí a chuid éadaigh oíche greamaithe dá dhroim agus taise na foraoise mórthimpeall air ag meascadh leis an allas.
