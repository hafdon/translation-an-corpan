---
title: "01. An taispeántas"
weight: 2
translationKey: "chapter01"
---

# Caibidil a haon: An taispeántas

Bhí scian fhada ar crochadh orlach os cionn an chailín, a gob fuilteach dírithe i dtreo a croí. Bhí scéin ina haghaidh ach níor tháinig scread ar bith as a béal oscailte.

Ní fhéadfadh sí bogadh mar bhí a lámha ceangailte den leac mhór ar a raibh sí ina luí. Bhí masc gránna déanta as ceann cnámharlaigh ar aghaidh an duine a raibh an scian ina lámh. Bhí screadach [scréachach] agus scréachaíl le cloisteáil sa chúlra.

“Fág seo, tá i bhfad níos mó le feiceáil,” a d'ordaigh Bean Uí Ruiséil agus í ag iarraidh an rang a bhogadh ó na mionsamhlacha uafáis. Bhreathnaigh sí thar a spéaclaí móra ar an mbeirt bhuachaillí óga a bhí fós ag breathnú ar an radharc scanrúil. “A Phóil, a Aodh, sibhse chomh maith. Bogaigí ar an bpointe!'

“Níl muid ach ag léamh mar gheall orthu, arsa Pól Ó Gríofa, gan a shúile a bhaint de na mionsamhlacha a bhí os a chomhair.

— Ceart go leor, ach ná bígí i bhfad, arsa an Mháistreás. —Tá an taispeántas an-mhór.

— Tá go maith, arsa Aodh Ó Táilliúir. Tar éis di imeacht as radharc go dtí an chéad rannóg eile san iarsmalann, chas sé i dtreo a chara agus é ag brú a spéaclaí siar ar a shrón. — Nach iontach an chuma atá orthu? Agus an screadach sin … iuch! Cén scéal a bhaineann leo, dar leat?

Tharraing Pól a mhéara go mall trína ghruaig dhorcha chatach, agus é ag léamh na plaice a bhí os comhair na mionsamhlacha. — Seo é, ar sé. Léigh sé an scríbhinn a bhí ar an bplaic os ard. — In ainneoin an dul chun cinn a rinneadh ó thaobh teicneolaíochta agus eolaíochta de, bhí roinnt nósanna barbartha á gcleachtadh i ríocht na Manatayach go dtí deireadh a sibhialtachta. Bhí sé de nós acu buachaillí óga a íobairt, mar shampla. Chreid na Manatayaigh gur shásaigh fuil daoine óga a ndéithe feargacha.

— Iuch! arsa Aodh arís agus é ag cur strainceanna air féin. — Sin bealach amháin lena chinntiú nach mbeinn ag breathnú ar an sacar tráthnóna Sathairn. Bheadh fearg an domhain orm dá gcaillfinn cluiche de chuid Man. U.

— Tar éis an chluiche dheireanaigh, sin é an rud ba chóir dóibh a dhéanamh leis an mbainisteoir agus an lántosaí, arsa Pól agus é ag díriú a mhéire i dtreo na mionsamhlacha.

Rinne an bheirt acu gáire agus bhog siad ar aghaidh. Bhí dea-aoibh ar an rang ar fad agus iad ag caitheamh an lae in Iarsmalann na Cathrach ag breathnú ar an taispeántas mór nua, «Ríocht Rúnda na Manatayach».

Bhí cur síos ar an taispeántas sna nuachtáin, ar an raidió agus ar an teilifís, agus labhair go leor staraithe go díograiseach faoi.

Bhí Daithí Fitswalter, an seandálaí clúiteach, tar éis teacht ar iarsmaí cathrach, cathair iontach mór agus í ceilte i bhforaois thiubh ar an leithinis idir deisceart Mheicsiceo agus tuaisceart Ghuatamala. Faoi shibhialtacht na Manatayach a bhí an chathair ar feadh breis agus trí mhíle bliain. Tar éis do Fitswalter an chathair iontach seo a aimsiú labhair go leor daoine faoi «athscríobh na staire». Ach is ar éigean a bheadh an Príomhoide ag cur fáilte roimh a leithéid agus an scoil tar éis carn airgid a chaitheamh ar leabhair nua staire don leabharlann.

Tháinig an bheirt bhuachaillí suas leis an gcuid eile den rang. Bhí snoíodóireacht aisteach de dhaoine agus de chloigne ainmhithe sa chéad seomra eile. Bhí Pól agus Aodh neirbhíseach agus iad ag siúl idir na dealbha uafara seo. Thug Pól faoi deara go raibh ball óg d'fhoireann an taispeántais, a raibh gruaig fhada dhorcha air, agus í cíortha siar ar a chloigeann, ag caint go bríomhar leis an rang. Bhreathnaigh Pól ar an bhfógra geal a bhí ar a T-léine: Is mise Tomás. Cuir ceist orm!

— Bhíodh na Manatayaigh ag adhradh déithe éagsúla, arsa Tomás, — agus ba mheascán de dhaoine agus d'ainmhithe cuid de na déithe sin, leathdhuine-leathiaguar, leathdhuine-leathanacanda nó an pearóid-duine.

Thosaigh cuid den rang ag gáire, ach chiúnaigh an strainc fheargach ar aghaidh Bhean Uí Ruiséil iad.

— Ní deas nó greannmhar a bhí an phearóid, arsa Tomás agus é ag tarraingt ar a fhéasóg bheag. — Chreid na Manatayaigh go [gur] stróiceadh an dia [dá] speisialta seo daoine ina bpíosaí lena ghob géar láidir. Chiúnaigh an rang go tobann. — Creideann na staraithe gur chum cinnirí na Manatayach an scéal ar fad. Is cosúil go mbíodh na hUaisle seo ag úsáid an scéil chun nach mbeadh a fhios ag an bpobal gur ag cur daoine nár aontaigh leo chun báis a bhíodh siad i ndáiríre. Ach bhíodh eagla mhór ar phobal an Mhanataya nuair a d'fheicfidís cleite pearóide, mar ba chomhartha é go raibh dainséar mór ann.

Bhog Bean Uí Ruiséil ar aghaidh.

— Tá go maith, tá mé cinnte go bhfuil muid uilig buíoch do Thomás as an stair spéisiúil sin a insint dúinn. Bogfaimid ar aghaidh go dtí príomhrannóg an taispeántais anois. Ná leagaigí lámh ar rud ar bith. Má fheicimse duine ar bith ag láimhseáil rud ar bith, beidh an duine sin ag dul os comhair an Phríomhoide maidin amárach. An dtuigeann sibh é sin?

— Tuigimid, arsa an rang ar fad le chéile.

— Meas tú arbh fhearr dúinn cead a lorg anáil a tharraingt chomh maithe? arsa Pól i gcogar le hAodh le linn don rang a bheith ag gluaiseacht go mall go dtí an chéad rannóg eile san iarsmalann. Bhí sé ar tí rud éigin eile a rá nuair a mhothaigh sé buille ar a dhroim. Chas sé. Bhí spreasán de bhuachaill taobh thiar de agus é ag feadaíl go neamhurchóideach, mar dhea.

— Rud éigin cearr, a Phóil? a d'fhiafraigh sé go tarcaisneach, agus cuma ghlas ar a aghaidh faoi shoilse an taispeántais. Lig Pól osna. Ní raibh amhras ar bith air ach gurbh é Máirtín Ó hÉibhín, an phian sa tóin ba mhó sa rang, a bhí tar éis buille a bhualadh air. Ba chrá croí do gach duine é Máirtín agus ní raibh aon dul as sin!

— Céard atá uait anois, a Mháirtín? a d'fhiafraigh Pól. — Tuirseach den taispeántas? Tar éis do dhóthain a fháil agus ag iarraidh dul abhaile?

D'ardaigh Máirtín a ghuaillí go drámatúil agus thochais sé a chloigeann.

— Níl tuairim agam céard faoi a bhfuil tú ag caint. Ag breathnú ar na rudaí iontacha seo atá mé. Chas Máirtín chun an chuma a chur ar an scéal gur ag déanamh staidéir ar an taispeántas a bhí sé – cé nach raibh os a chomhair ach gléas múchta tine a bhí crochta ar an mballa!

— Bheifeá dainséarach dá mbeadh smeadar céille agat, a Mháirtín, agus sin í an fhírinne! a d'fhreagair Pól.

Shín sé a lámh amach os comhair Aodha. Bhuail Aodh buille uirthi lena lámh féin.

— A haon a náid, a Aodh! Cic breá, scór breá! arsa Pól agus gáire mór ar a bhéal, sular chas sé le siúl ar aghaidh go dtí an chéad rannóg eile sa taispeántas.

Ní fhaca an bheirt an fhearg a tháinig ar aghaidh Mháirtín agus é ag breathnú orthu ar a mbealach amach.
